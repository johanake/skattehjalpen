# Advokat- och rättegångskostnader

Du kan göra avdrag för advokat- och rättegångskostnader om syftet med processen har varit att få eller behålla en inkomst och om du har haft en skälig anledning att driva processen. Du ska göra avdraget det inkomstår processen är klar.

Process för att få eller behålla en inkomst
Exempel på processer för att behålla en inkomst är tvister om lönefordran, avgångsvederlag, uppsägning och omplacering.

Exempel på processer för att få en inkomst är till exempel en tvist om en ny utbetalning från Försäkringskassan. Det ska vara en ny utbetalning och en utbetalning som är ersättning för en annan inkomst. Till exempel för att få livränta istället för lön. Om du inte får någon skattepliktig inkomst efter processen får du inte göra avdrag för kostnaderna.

Skälig anledning att driva processen
Om du processar för att behålla eller öka en befintlig inkomst måste du även ha en skälig anledning att driva processen. I bedömningen tittar man på om du vunnit eller förlorat processen.

Har du helt eller delvis vunnit eller uppnått förlikning har du normalt haft skälig anledning att driva processen och kan få avdrag för advokat- och rättegångskostnader.

Har du förlorat tvisten eller inte uppnått förlikning så måste man väga samman samtliga omständigheter. Om du processar mot din arbetsgivare och skälet till indragen ersättning eller uppsägning är att man konstaterat att du har gjort oegentligheter så talar det för att du inte kan få avdrag för kostnaderna.

Du får göra avdrag först när processen är klar
Du får dra av kostnaderna först när tvisten är avgjord eller när det finns en dom som inte längre kan överklagas. Om tvisten inte är löst så finns det inte tillräckligt med underlag för att Skatteverket ska kunna bedöma din rätt till avdrag. Det innebär att du när tvisten är löst även kan få avdrag för kostnader från tidigare år.

Du ska också kunna styrka dina kostnader.

Du får inte avdrag för:

kostnader vid tvist för att få en anställning
kostnader för andra tvister med arbetsgivaren, till exempel om du åtalas för tjänstefel
kostnader för skatteprocesser.

# Agent- och managerkostnader

I vissa branscher använder man sig av personliga agenter för att få uppdrag. Till exempel idrottsutövare, musiker, artister, modeller och skådespelare.

Artister och idrottsutövare kan i vissa fall ha rätt till avdrag för agent- och managerkostnader.

Om du har rätt till avdrag för agent- och managerkostnad i samband med avtalsskrivning beror på vilken typ av uppdrag det gäller. Förmedlingsavgifter och andra serviceavgifter som du löpande betalar till din agent kan du som regel få avdrag för.

Kortare uppdrag
Du som är artist och idrottsutövare har rätt till avdrag för agent- och managerkostnader i samband med avtalsskrivning i de fall du under året har flera korta uppdrag och uppdragen inte är av anställningskaraktär.

Längre uppdrag som har karaktär av anställning
Om du har ett fåtal längre uppdrag under året som har karaktär av en anställning har du inte rätt till avdrag för agent- och managerkostnad i samband med avtalsskrivningen. Det bedöms då vara en kostnad för att få en ny inkomst. Det kan till exempel vara om du fått ett säsongsengagemang för en idrottsklubb eller för en teater.

# Allmänna avdrag

Du kan bara göra avdrag för den tid du varit bosatt i Sverige.

Kontantprincipen gäller vilket innebär att du kan göra avdrag det år då du faktiskt har betalat utgiften. Förutom för utländska obligatoriska socialförsäkringsavgifter. Avdrag för utländska obligatoriska socialförsäkringsavgifter kan du göra när de är slutligt debiterade och betalda.

# Avdrag för pensionssparande

Du kan göra avdrag för pensionssparande om du saknar pensionsrätt i din anställning.

# Avdrag för vissa periodiska understöd

Du kan göra avdrag för vissa periodiska understöd, så kallade legala understöd, som exempelvis underhållsbidrag till före detta maka eller make. Det ska vara en bindande förpliktelse, normalt fastställd i en dom. Mottagaren av understödet ska redovisa beloppet som en inkomst i sin deklaration.

# Avdrag för utländska socialförsäkringsavgifter

Du kan göra avdrag för utländska obligatoriska socialförsäkringsavgifter om den avgiftsgrundande intäkten ska beskattas i Sverige och de betalas enligt EU:s regler om social trygghet eller den nordiska konventionen om social trygghet.

# Arbetskläder

Du kan inte få avdrag för andra arbetskläder än skyddskläder och skyddsutrustning.

Skyddskläder är kläder som har särskilda skyddsegenskaper mot frätande ämnen, mekaniska skador eller mot väta eller kyla som beror på annat än klimatförhållanden.

Till skyddsutrustning hör hjälmar, skyddsglasögon, hörselskydd och skor med stålhätta.

Du kan inte få avdrag för kostnader för egen tvätt av arbetskläder, skyddskläder eller uniform.

# Arbetslös och kostnader

Om du är arbetslös och har fått arbetslöshetsersättning från svensk arbetslöshetskassa, eller aktivitetsstöd eller utvecklingsersättning från Försäkringskassan med motsvarande krav på att aktivt söka arbete, kan du ha rätt till avdrag för

kostnader för resor i samband med besök på Arbetsförmedlingen eller Försäkringskassan
kostnader för resor och andra utgifter som du haft i samband med att du sökt lämpliga arbeten i Sverige
trafikavgifter för internet och telefon, utgifter för porto, betygskopior och dylikt som du haft i samband med att du sökt arbete.
Avdrag för kostnader du har om du är arbetslös gör du vid punkt 2.4 (Övriga utgifter för ditt arbete) i inkomstdeklarationen. Du får avdrag för den del av dina kostnader som överstiger 5 000 kronor.

# Arbetslöshetskassa

Du kan få en skattereduktion för avgifter du betalat till arbetslöshetskassan (A-kassan) från och med 1 juli 2022. Skattereduktionen är som mest 25 procent av avgiften.

Arbetslöshetskassan ska lämna kontrolluppgift till Skatteverket om hur mycket du har betalat under året och du kommer att kunna se beloppet i en bilaga till inkomstdeklarationen.

Om Skatteverket har fått rätt uppgifter från arbetslöshetskassan behöver du själv inte lämna några uppgifter om avgiften i inkomstdeklarationen. Vi beräknar automatiskt skattereduktionen utifrån de kontrolluppgifter vi har fått.

Även avgift till utländsk arbetslöshetskassa ger rätt till reduktion men då måste du lämna uppgift om avgiften under Övriga upplysningar i deklarationen.

# Arbetsredskap

Du kan göra avdrag för ett arbetsredskap om det är

nödvändigt för att du ska kunna utföra dina arbetsuppgifter
något som arbetsgivaren inte tillhandahåller
en tillgång som sjunker i värde.
Du kan till exempel inte få avdrag för inköp av skrivbord, kontorsstol eller bokhylla även om du bara använder möblerna i ditt arbete. Det är vanliga möbler i ett hem och uppfyller därmed inte kravet på att vara nödvändiga för att utföra arbetsuppgifterna.

# Arbetsredskap – dator och surfplatta

Eftersom datorer finns i allt fler hem och har fått allt större användningsområde privat får du vanligtvis inte göra avdrag för dator eller surfplatta. Som regel köps en dator för privat användning.

För att få göra avdrag för inköp av en dator krävs att den är nödvändig för att du ska kunna utföra ditt arbete och att arbetsgivaren inte tillhandahåller möjlighet för dig att använda dator och surfplatta. Du måste även kunna visa din inköpskostnad.

## Avdragets storlek

Om du har avdragsrätt beror ditt avdrag på datorns totala kostnad, beräknad livslängd och hur länge du kommer att använda den i ditt arbete.

Avdraget ska alltid proportioneras mellan privat användning och användning i arbetet. Du kan bara få avdrag för den del du använder i arbetet. Det gäller oavsett om du får göra direktavdrag eller förslitningsavdrag.

## Direktavdrag vid mindre värde eller kort livslängd

Direktavdrag innebär att du gör hela avdraget det år du köper arbetsredskapet. Du får göra direktavdrag om:

datorns totala inköpskostnad inte överstiger 28 650 kronor om du köpte den under 2024 och 29 400 kronor om du köpte den under 2025
datorn har en beräknad livslängd på högst tre år och är nödvändig för arbetet under hela användningstiden.
Direktavdrag gäller också för speciella program som du har köpt bara för att använda i ditt arbete.

## Förslitningsavdrag vid högre värde och lång livslängd

Förslitningsavdrag innebär att du delar upp kostnaden för inköpet på flera år utifrån beräknad livslängd, vanligtvis fem till tio år. Om beräknad livslängd är fem år kan du göra avdrag med 20 procent av kostnaden per år.

Du kan göra förslitningsavdrag om

datorns totala inköpskostnad är högre än 28 650 kronor om du köpte den under 2024 och 29 400 kronor om du köpte den under 2025
datorns har en beräknad livslängd på längre än tre år.

# Arbetsredskap – instrument, maskiner med mera

För att du ska få avdrag för arbetsredskap ska det vara särskild utrustning som är nödvändig för att du ska kunna utföra ditt arbete. Det kan till exempel vara maskiner, instrument och verktyg. Du ska kunna visa din kostnad med specificerat kvitto.

Du får göra avdrag med

faktisk kostnad för anskaffning, reparationer och underhåll
direktavdrag om arbetsredskapets inköpskostnad inte överstiger 28 650 kronor inkomståret 2024 och 29 400 kronor inkomståret 2025, eller om redskapets beräknade livslängd är högst tre år
värdeminskning om arbetsredskapet har en beräknad livslängd på mer än tre år och kostar över 28 650 kronor inkomståret 2024 och över 29 400 kronor inkomståret 2025
värdeminskning utifrån beräknad livslängd: om beräknad livslängd är fem år får du avdrag med 20 procent av kostnaden per år (värdeminskningen proportioneras vid del av år).
Du får inte avdrag för

möbler och liknande som finns i bostadsutrymmet, även om de delvis används i tjänsten  
musikinstrument som inte sjunker i värde, ofta dyrbara antika instrument som violin, cello med mera  
beräknad räntekostnad på egen investering.

# Arbetsrum

Har du ett arbetsrum i din bostad kan du bara i undantagsfall få avdrag.

För att du ska få göra avdrag för kostnader för ett arbetsrum måste du uppfylla samtliga krav:

Din arbetsgivare tillhandahåller ingen arbetsplats för dig.
Det finns ett klart behov av att ha ett arbetsrum i bostaden.
Rummet ska bara användas för att arbeta i, inget annat.
Din bostad måste vara större än vad som hade krävts om du inte var tvungen att ha ett arbetsrum där.
Arbetsrummet får inte ingå i bostadsutrymmet. Det innebär att arbetsrummet måste vara avskilt från bostaden så att rummet inte går att nå från övriga rum, och alltså har en egen ingång. Om rummet går att nå från övriga rum behöver det vara inrett på ett sådant sätt att det genom inredningen har blivit en arbetslokal. Att möblera med vanliga kontorsmöbler ger inte rätt till avdrag.
Om du uppfyller kraven på avdrag för arbetsrum i din bostad kan du få avdrag för dina merkostnader, det vill säga extra kostnader som kommer av att du arbetar i bostaden. Exempel på sådana kostnader kan vara el, uppvärmning med mera. Du får inte avdrag för fasta avgifter som elnätsavgiften.

Avdrag för kostnader för ett arbetsrum ska du göra vid punkt 2.4 (Övriga utgifter för ditt arbete) i inkomstdeklarationen. Du får bara avdrag för den del av kostnaderna som överstiger 5 000 kronor.

## Arbetsrum på annan plats än i din bostad

Har du hyrt ett rum utanför din bostad kan du ha rätt till avdrag, men då behöver du uppfylla samtliga nedanstående krav. Du ska kunna visa att

det finns ett behov
det avser ett kontorsutrymme som är anpassat för arbetsuppgifterna
du bara använder rummet till att arbeta i.
Du kan då få avdrag med de kostnader som du har haft för att hyra rummet. Avdraget gör du vid punkt 2.4 (Övriga utgifter för ditt arbete) i inkomstdeklarationen. Du får bara avdrag för den del av kostnaden som överstiger 5 000 kronor.

# Arrendeavgift

Arrende är en hyra av mark eller byggnad. Arrendeavgiften för en privatbostad får du inte göra avdrag för till skillnad från tomträttsavgäld.

# Avgift för godkännande och auktorisation

Inom vissa yrkesgrupper finns krav på godkännande eller auktorisation för att få utöva yrket.

Du får göra avdrag för den årsavgift du betalar för att behålla ditt godkännande eller din auktorisation i en yrkesgrupp. Till exempel årsavgift för fastighetsmäklare, revisor, auktoriserad tolk och årsavgift för flygledarcertifikat.

Du gör avdraget vid punkt 2.4 (Övriga utgifter för ditt arbete) i inkomstdeklarationen. Du får bara avdrag för den del av kostnaderna som överstiger 5 000 kronor.

Du får inte avdrag för den avgift du betalar för att första gången få ett godkännande eller auktorisation inom ditt yrke.

# Barn

Du får inte avdrag för kostnader för vård av egna barn.

# Begravningskostnader

Du får inte avdrag för begravningskostnader.

# Bärplockning

Inkomsten är skattefri under förutsättning att

bären växer vilt, det vill säga inte är odlade
bären är egenhändigt plockade
inkomsten uppgår till högst 12 500 kronor.
Skattefriheten gäller inte om du har anlitats av någon annan för att plocka bär.

Den del av dina inkomster som överstiger 12 500 kronor ska du redovisa i bilaga T2 i din inkomstdeklaration.

Du kan göra avdrag för den del av utgifterna som överstiger det skattefria beloppet 12 500 kronor.

# Dagbarnvårdare

Kostnadsersättning till dagbarnvårdare som betalas ut av en kommun är skattefri till den del ersättningen motsvarar kostnader i verksamheten. Detsamma gäller för anställda hos privata utförare som tar emot kommunal barnomsorgspeng och där kostnadsersättningen är beräknad på samma sätt som för kommunalt anställda.

Enligt rekommendationer från Sveriges Kommuner och Regioner (SKR) ska kostnadsersättning som betalas ut av en kommun täcka familjedaghemmets kostnader för mathållning, slitage av möbler och övrig inredning samt mindre förbrukningsartiklar som till exempel diskmedel, toalettpapper och tvål. Enligt en dom från Högsta Förvaltningsdomstolen täcks även kostnader för el och vatten av ersättningen.

Enligt Skatteverkets allmänna råd bör dagbarnvårdare anses ha kostnader motsvarande erhållen kostnadsersättning, dock högst med:

Inkomstår 2024
76 kronor per barn för hel dag (8 timmar)
9,50 kronor per barn och timme
Du får inte avdrag för utgifter som täcks av den skattefria kostnadsersättningen.

Inkomstår 2025
80 kronor per barn för hel dag (8 timmar)
10 kronor per barn och timme

# Deklarationshjälp

Du får inte avdrag för

- kostnader för hjälp med att upprätta en inkomstdeklaration
- kostnader för rådfrågning i skatteärenden.

# Dubbel bosättning

Du kan göra avdrag för ökade levnadskostnader vid dubbel bosättning om du

- flyttat till en ny bostadsort på grund av ditt arbete
- har behållit en bostad för dig, din maka, make, sambo eller familj på den tidigare bostadsorten (med "maka" eller "make" avses även registrerad partner).
- har övernattat på arbetsorten och avståndet mellan bostadsorten och arbetsorten är längre än 50 kilometer.

Du som är bosatt i ditt föräldrahem och får en tillsvidareanställning på en annan ort anses vanligtvis skatterättsligt bosatt på arbetsorten. Det innebär att du inte har rätt till något avdrag för dubbel bosättning.

Du som har flyttat utomlands på grund av arbete kan göra avdrag för dubbel bosättning om inkomsten beskattas i Sverige.

## Avdragets storlek och tidsbegränsning

Under den första månaden kan du få avdrag för måltider och småutgifter med ett schablonbelopp eller med den faktiska utgiftsökningen.

Schablonbeloppet är:

Deklarationen 2025 (inkomstår 2024): 87 kronor per dag
Deklarationen 2026 (inkomstår 2025): 87 kronor per dag
För boende kan du få avdrag med dina faktiska boendekostnader. Kan du inte visa dina kostnader för boende kan du inte få något avdrag. Om din familj har flyttat med ska du istället göra avdrag för kostnaden för boendet på den gamla bostadsorten.

Avdrag för boendekostnader kan du som längst få i två år. Den som är gift eller sambo kan få avdrag upp till fem år om den dubbla bosättningen beror på att makan/maken eller sambon har ett förvärvsarbete på den tidigare bostadsorten.

Om du har fått kostförmån ska avdraget minskas med kostförmånen.

# Egenavgifter

Vanligtvis betalar arbetsgivaren dina sociala avgifter i form av arbetsgivaravgifter. I vissa fall ska du istället själv betala egenavgifter. När du räknar ut ditt överskott får du göra avdrag för egenavgifterna med ett schablonbelopp.

Exempel på inkomster i inkomstslaget tjänst där du är skyldig att betala egenavgifter:

- Inkomst från hobbyverksamhet.
- Ersättning för arbete från en privatperson mellan 1 000 kronor - 9 999 kronor.
- Ersättning för tillfällig vetenskaplig, litterär eller konstnärlig verksamhet eller från en enstaka uppfinning där det saknas ett uppdragsförhållande.
- Forskarstipendium (Marie Curie-stipendium), som du får direkt eller indirekt av EU och när utgivaren är utländsk.
- Ersättning för arbete som inte ingår i din näringsverksamhet om du var godkänd för F-skatt när ni bestämde om ersättningen eller när ersättningen betalades ut. Om du har ett godkännande för F-skatt med villkor (s.k. FA-skatt) ska du bara betala egenavgifter om du har åberopat din F-skatt skriftligen.
  Du ska redovisa inkomster, utgifter och avdraget för egenavgifter på bilaga T1 eller T2. Om du ska lämna en bilaga gör du det enklast i vår e-tjänst Inkomstdeklaration 1. Där får du även hjälp med att räkna ut schablonavdraget för egenavgifter.

När du räknar ut ditt överskott får du göra avdrag för egenavgifter. Eftersom den exakta storleken på egenavgifterna inte är känd när du deklarerar får du göra ett schablonavdrag med en viss procent av överskottet. Egenavgifterna är olika stora beroende på ålder.

När du får ditt slutskattebesked kan du se hur stora dina egenavgifter blev. I deklarationen året efter ska du göra en avstämning mellan ditt schablonavdrag och de egenavgifter Skatteverket beslutade påföra dig.

# Fackföreningsavgift

Du kan inte få något avdrag för din fackföreningsavgift.

Skattereduktionen för fackföreningsavgift som fanns tidigare har tagits bort.

# Facklitteratur och tidskrifter

Även om du har arbetat hemifrån gäller samma regler för avdrag för inköp av facklitteratur och tidskrifter.

Du kan göra avdrag för facklitteratur och tidskrifter om

- Det är speciallitteratur som du köpt för arbetet och något som du behöver för att kunna utföra ditt arbete, det vill säga har karaktären av arbetsredskap
- Du kan visa varför respektive inköp varit nödvändigt, hur det används i arbetet och möjligheterna att få nödvändig litteratur via arbetsgivaren
- Du har specificerade kvitton som styrker dina inköp.

Du kan göra avdrag med din faktiska kostnad. Avdraget gör du vid punkt 2.4 (Övriga utgifter för ditt arbete) i din inkomstdeklaration. Du får bara avdrag för den del av kostnaden som överstiger 5 000 kronor.

Du kan inte få avdrag för

- Litteratur för studiesyfte eller vidareutbildning, allmänna uppslagsverk eller litteratur som läses av en bredare krets
- Dagstidningar och vanliga veckotidningar där visst privat värde finns.

# Felräkningspengar

Du kan göra avdrag om:

det är en verklig förlust vid felräkning, svinn, stöld etc. som du som anställd fått betala till arbetsgivaren via din nettolön. Det kan gälla bankkassör eller löneutbetalare med flera.
förlusten är dokumenterad med intyg eller anteckningar.
Det är den faktiska förlusten du kan göra avdrag med.

Du kan inte göra avdrag för

en uppskattad förlust
belopp motsvarande erhållna schabloniserade felräkningspengar (detta räknas som lön)
pengar som kan antas motsvara egna uttag (till exempel för brödutkörare)
pengar som du själv har förskingrat.

# Flyttkostnader

För att göra avdrag för kostnader i samband med flytt ska flytten vara nödvändig enligt dina anställningsvillkor. I princip för att undvika uppsägning.

Du kan göra avdrag för faktiska kostnader för flytten (emballering, packning, transport, uppackning av familjens bohag liksom familjens transport).

Du får inte avdrag för

kostnad vid byte av bostadsort av annan anledning, till exempel om du har sökt ny tjänst eller bytt arbetsgivare
konsekvenser av en flytt även om den är beordrad, till exempel förlust vid villaförsäljning
merkostnader för nya möbler, gardiner med mera, även om särskild ersättning, "gardinpengar" har betalats ut (ersättningen räknas som lön)
kostnader som ska täckas av skattefri flyttningsersättning från arbetsgivare eller det allmänna.

# Förskoleavgift

Du kan inte få avdrag för avgift till förskola.

# Försäkringar med mera

Du kan göra avdrag för

Avgift, till exempel till pensionskassa, i samband med tjänsten för egen eller efterlevandes pension (på annat sätt än via försäkring).
Tidigare (till och med taxeringsår 1988) fanns avdragsrätt för premier för sjuk- och olycksfallsförsäkring som tagits i samband med tjänsten. I förekommande fall står avdragsrätten kvar för försäkringar som tecknats före den 1 januari 1988.
Du ska kunna visa att du haft kostnaden.

Avdraget gör du vid punkten 2.4 (Övriga utgifter för ditt arbete) i din inkomstdeklaration. Du får bara avdrag för den del av dina utgifter som överstiger 5 000 kronor.

Du kan inte få avdrag för

premier för livförsäkringar, olycksfallsförsäkringar, sjukförsäkringar (kapitalförsäkringar), så kallade inkomstförsäkringar och sakförsäkringar (samtidigt är belopp som betalas ut skattefria)
pensionsförsäkringar. Om du saknar pensionsrätt i din anställning kan du ha rätt att göra avdrag för pensionsförsäkringar. Mer information finns vid punkten Pensionssparande:

# Förvaltningsutgifter i inkomstslaget kapital

Du kan inte få avdrag för förvaltningsutgifter.

# Grundavdrag

Grundavdraget beräknas på inkomst av tjänst och vid överskott av aktiv näringsverksamhet. Storleken på grundavdraget beror på hur hög din inkomst är och du får grundavdraget automatiskt. Du behöver alltså inte begära avdraget i din inkomstdeklaration.

För att få helt grundavdrag, krävs det att du har bott i Sverige under hela inkomståret. I annat fall får du ett reducerat grundavdrag för varje månad som du bott i Sverige.

Om 90 procent eller mer av dina förvärvsinkomster (till exempel lön och pension) för det aktuella inkomståret deklareras i Sverige har du rätt till grundavdrag för hela året, även om du bara bott här en del av året. Du måste då själv begära det vid punkten Övriga upplysningar i din inkomstdeklaration.

Ett dödsbo får inget grundavdrag för år efter dödsfallsåret.

# Gåva

Du kan få skattereduktion med 25 procent av gåvobeloppet, dock högst 3 000 kronor, för gåvor som du har gett till godkända gåvomottagare. Förutsättningar för att få skattereduktionen:

Gåvomottagaren måste vara godkänd av Skatteverket innan du lämnar gåvan.
Du måste ge minst 200 kronor till samma gåvomottagare vid ett och samma tillfälle.
Du måste skänka minst 2 000 kronor under året. Det kan vara till en eller fler godkända gåvomottagare.
Gåvan måste vara en penninggåva som är avsedd att främja social hjälpverksamhet eller vetenskaplig forskning.
Skatteverket får uppgift från gåvomottagaren om din gåva och de uppgifter vi har fått finns i din inkomstdeklaration.

Det finns mer information om skattereduktion för gåva samt en lista över godkända gåvomottagare på sidan om skattereduktion för gåvor.

# Hemresa

Du kan göra avdrag för hemresor om

avståndet mellan din hemort och din arbetsort är mer än 50 kilometer
du har övernattat på arbetsorten.
du gör resan mellan två platser inom EES eller Schweiz.
Du ska kunna visa dina utgifter med biljetter eller liknande handlingar.

## Ensamstående

Om du är ensamstående kan du få avdrag för hemresor så länge som du anses vara skatterättsligt bosatt på en annan ort än din arbetsort. Det innebär att du kan få avdrag för hemresor så länge som du har rätt till avdrag för ökade levnadskostnader för tillfälligt arbete eller dubbel bosättning.

## Gift eller sammanboende

Om du är gift eller sammanboende kan du få avdrag för hemresor så länge du bor på annan ort än din familj bor på. Detta gäller även om förutsättningarna för avdrag för ökade levnadskostnader för tillfälligt arbete eller dubbel bosättning inte är uppfyllda.

## Avdragets storlek

Du har rätt till avdrag för en hemresa (tur och retur) i veckan och du får normalt avdrag för det billigaste sättet att resa. Du kan få avdrag för hemresor med tåg eller skäliga utgifter för flyg även om det inte är det billigaste färdsättet.

Om det inte finns godtagbara allmänna transportmedel får du göra avdrag för resor med bil enligt schablon.

Schablonbelopp för inkomstår 2024 (deklarationen 2025) och inkomstår 2025 (deklarationen 2026):

25 kronor per mil för resor med egen bil
12 kronor per mil för resor med förmånsbil som inte drivs helt med el
9,50 kronor per mil för resor med förmånsbil som drivs helt med el.
Du kan även göra avdrag för faktiska utgifter för väg-, bro- och färjeavgift samt för trängselskatt. Du kan göra avdrag för hemresor inom hela EU/EES-området och för hemresor till Schweiz.

Du får inte avdrag för:

resor som din familj gör för att besöka dig på arbetsorten.
Om din familj följt med dig till den nya orten och du har hyrt ut bostaden på den tidigare hemorten, kan du inte få avdrag för hemresor.

# Hjälpmedel

Kostnader för glasögon, kontaktlinser, hörapparat etc. är i grunden och enligt praxis privata kostnader.

Avdrag för synvård har endast i några undantagsfall godkänts. Då för merkostnader (utöver den privata kostnaden) och på grund av speciella krav i tjänsten.

Du får inte avdrag för

terminalglasögon
glasögon även om de gått sönder i arbetet
ledarhund för blinda
hörapparat.

# Hobby

Du kan göra avdrag för

Utgifter i verksamheten under inkomståret.
Underskott i den aktuella verksamheten från något eller några av de fem åren närmast före inkomståret.
Mer information om vad som gäller för hobbyverksamhet och vad som är skillnaden mellan hobby och näringsverksamhet finns på sidan om hobby.

# Hund i tjänsten

Hundförare inom Polismyndigheten, Försvarsmakten, Tullverket och Kriminalvården får göra avdrag med ett schablonbelopp. Detsamma gäller inom andra verksamheter där hunden används på liknande sätt, exempelvis privata bevakningsbolag.

Schablonbeloppet ska täcka samtliga kostnader för foder, försäkring, löpande skötsel, vård, förslitning i bostad och bil samt kostnader för nödvändig utrustning i hemmet. Kan man visa att faktiska kostnader varit högre än schablonbeloppet kan man få avdrag för faktiska kostnader.

## Arbetsgivaren äger hunden

Arbetsgivaren äger hunden och har ett avtal med dig om att tjänstehunden ska placeras i din bostad (så kallat fodervärdsavtal). Enligt avtalet betalar arbetsgivaren en hundkostnadsersättning för att täcka dina extra kostnader som hundförare. Kostnader för exempelvis foder, vård, skötsel och dressyr av tjänstehunden.

Du kan göra avdrag med ett schablonbelopp.

För inkomstår 2024 är schablonbeloppet 2 292 kronor per månad.
För inkomstår 2025 är schablonbeloppet 2 352 kronor per månad.

## Du som anställd äger hunden

När hunden har godkänts som tjänstehund har den anställda genom avtal (hundägaravtal) ställt sin hund till arbetsgivarens förfogande.

Du kan göra avdrag med:

Ett schablonbelopp per månad.
För inkomstår 2024 är schablonbeloppet 2 292 kronor per månad.
För inkomstår 2025 är schablonbeloppet 2 352 kronor per månad.
Anskaffningskostnaden för hunden med tillägg för utgifter för veterinär, vaccinationer, röntgen och liknande som hundföraren haft i samband med anskaffningen av hunden. Avdrag för kostnader som uppkommit innan hunden tagits i bruk medges i form av årliga värdeminskningsavdrag fördelade på en tidsperiod av fem år (med början det år då hunden tas i bruk som tjänstehund).
Du får inte avdrag för:

andra utgifter som du har haft innan hunden tagits i bruk som tjänstehund.

# Hundar som används i samband med tillfälliga uppdrag

I vissa fall används hundar bara vid tillfälliga uppdrag. Det kan till exempel vara hundar som ägs och används av personer i hemvärnet och frivilliga rekryter inom Försvarsmakten. Det kan även vara hundar som ägs och används av jägare på uppdrag av polisen i samband med eftersök av vilt efter trafikskada (eftersökshundar).

När andra hundar än tjänstehundar används vid tillfälliga uppdrag kan du göra avdrag för de merutgifter som är direkt kopplade till uppdraget, till exempel kostnader för resor som du inte fått ersättning för av uppdragsgivaren.

För de hundar som ägs och används av jägare på uppdrag av polisen i samband med eftersök av vilt efter trafikskada (eftersökshundar) kan du även göra avdrag för:

eftersökslampor
eftersöksutbildning
spårträning
skyddsvästar för hundar och skyddsbyxor för eftersöksjägare
lämplighetstest av hunden i samband med eftersök av vildsvin och björn
ammunition som används i samband med eftersöksuppdragen och i samband med övningsskjutning.
För hundar som används för tillfälliga uppdrag kan du inte få avdrag för

kostnader för foder eller andra löpande kostnader
anskaffningskostnaden för hunden.

# Idrottsutövare

Idrottsutövare med inkomster från idrottsverksamhet kan få avdrag för utgifter i samband med idrottsutövningen. Med idrott avses normalt sådan verksamhet som anordnas av organisation ansluten till Sveriges Riksidrottsförbund. Till idrottsutövare räknas:

aktiva idrottare
tränare
instruktörer
materialförvaltare
lagledare
domare
linjemän
tävlingsfunktionärer.
Du kan göra avdrag med

Kostnader som är nödvändiga i verksamheten.
Resor och ökade levnadskostnader. Avdrag för resor till och från arbetet eller för tjänsteresor är enligt vanliga regler. Om du ska göra avdrag för resor till och från arbetet eller för tjänsteresor beror på var du har ditt tjänsteställe.
Idrottsredskap och specialutrustning med faktiska kostnader eller schablonavdrag. Schablonavdrag med högst 3 000 kronor, om du själv står för den huvudsakliga delen av kostnaderna och idrotten inte är din huvudsakliga sysselsättning.
Värdeminskningsavdrag för redskap och specialutrustning som har en beräknad livslängd på mer än tre år och som har en högre inköpskostnad än 28 650 kronor inkomstår 2024 (29 400 kronor inkomståret 2025). Om utrustningen antas kunna användas under till exempel fem år, bör alltså en femtedel av kostnaden dras av varje år under fem år.
Avdraget ska du göra vid punkt 2.4 (Övriga utgifter för ditt arbete) i inkomstdeklarationen. Du kan bara få avdrag för utgifter för idrottsredskap och specialutrustning till den del de, tillsammans med övriga utgifter för ditt arbete vid punkt 2.4 i deklarationen överstiger 5 000 kronor. Detta gäller även om du gör avdrag med schablonbeloppet 3 000 kronor.

Du får inte avdrag för

den del av utrustningen som kan användas privat.
Du får i de flesta fall inte avdrag med högre belopp än de intäkter du redovisat i den idrottsliga verksamheten.

Schablonavdraget för inköp av utrustning gäller endast idrottsutövare. Det gäller inte exempelvis inte administrativ personal och cirkelledare. Det gäller inte heller militärer, brandmän, poliser med flera, även om de har schemalagd motion eller krav på viss konditionsnivå i tjänsten.

# Internet

Att ha en internetuppkoppling räknas som en vanlig personlig levnadskostnad, och du kan oftast inte få avdrag för den kostnaden när du jobbar hemifrån. Ifall du kan visa att ditt arbete hemma kräver en väsentligt snabbare uppkoppling än den du har, och att din arbetsgivare inte vill stå för det, kan du ha rätt till avdrag för den extra kostnad det innebär för dig varje månad.

För den som har avdragsrätt för inköp av dator kan det finnas rätt till avdrag för internetuppkoppling om den är nödvändig för att utföra arbetet, och det helt saknas möjlighet att utföra arbetet hos arbetsgivaren. Du får då avdrag med ett skäligt belopp beroende på omfattningen av uppkoppling i arbetet, men som mest med 50 procent av kostnaden.

# Kapitalförlust

Avdrag för en kapitalförlust gör du i inkomstslaget kapital. Du kan göra avdrag för kapitalförlust i samband med viss försäljning.

## Avdrag för aktier och andra marknadsnoterade värdepapper

Du kan göra avdrag för kapitalförlust när du säljer aktier och andra marknadsnoterade värdepapper.

## Avdrag för bostadsrätt

Du kan göra avdrag för kapitalförlust när du säljer bostadsrätt.

## Avdrag för oäkta bostadsrätt

Du kan göra avdrag för kapitalförlust när du säljer oäkta bostadsrätt.

## Avdrag för privatbostadsfastighet

Du kan göra avdrag för kapitalförlust när du säljer privatbostadsfastighet (småhus och ägarlägenhet).

## Avdrag för ej marknadsnoterade värdepapper och kapitalplacering

Du kan göra avdrag för kapitalförlust när du säljer

ej marknadsnoterade värdepapper som exempelvis premieobligationer, fordringar, aktier med mera
privata tillgångar som räknas som kapitalplacering (exempelvis ädelmetaller, ädelstenar och konst som du förvarar i bankfack).

## Förluster du inte får avdrag för

Du får inte avdrag för förluster

i samband med privat utlåning
vid avyttring av tillgångar som anskaffats för privat bruk (exempelvis personbilar, båtar, ”vanliga” konstverk med mera)
vid försäljning till underpris i vissa fall (exempelvis till närstående)
i samband med avyttring eller återköp av kapitalförsäkring.

# Kursförlust

Du kan göra avdrag för

förlust i samband med försäljning av utländsk valuta och av fordringar i utländsk valuta.  
förlust i samband med amortering av lån i utländsk valuta.
Du kan göra avdrag med hela din realiserade kursförlust. Förlusten ska du redovisa på bilaga K4 avsnitt C.

Du får inte avdrag för:

Kursförluster på utländsk valuta avsedd för personliga omkostnader under kortare utlandsresa (resevaluta). Detta gäller också om du får utländsk valuta i betalning när du säljer egendom, om du inom 30 dagar växlar till svenska kronor. Skulle du göra motsvarande kursvinster, gäller samma regler.

# Livränta

En privatperson som blivit dömd att betala skadeståndslivränta kan göra avdrag för den kostnaden.

Du kan göra avdrag för det utbetalda beloppet. Avdraget gör du vid punkt 3.1 (Socialförsäkringsavgifter enligt EU förordningen m.m.). Mottagaren ska redovisa inkomsten som inkomst av tjänst.

Du kan inte få avdrag för

frivillig skadeståndslivränta.

# Medlemsavgift och vissa andra avgifter

Du kan göra avdrag för

den särskilda serviceavgift för tjänster till medlemmarna som många yrkes- och branschföreningar tar ut förutom medlemsavgiften om serviceavgiften är åtskild från medlemsavgiften och av väsentlig betydelse för arbetet
avgiften till riksdagsgrupp, partikansli eller liknande som ledamöter i riksdag och regioner kan ha, exempelvis kostnader i uppdraget som skrivhjälp.
Du kan då göra avdrag med din faktiska kostnad.

Du får inte avdrag för

medlemsavgift i organisationer, föreningar eller andra sammanslutningar även om medlemskapet är nödvändigt för din befattning eller yrkesutövning
kostnad för presskort då det ingår i en medlemsavgift för journalister.

Exempel: Om du som ordförande i en förening får ersättning för ditt arbete har du inte rätt till avdrag för medlemsavgiften även om det är ett krav att du är medlem i föreningen.
Mer information om avgifter för godkännande och auktorisation finns vid punkten avgift för godkännande och auktorisation.

# Mobiltelefon

Du kan inte få avdrag för kostnader att köpa en mobiltelefon eller för den fasta abonnemangsavgiften.

Om du använder din privata mobiltelefon för att ringa samtal i tjänsten kan du få avdrag för de samtalskostnader som du kan visa är i tjänsten.

# Musikskivor

Om musikskivorna är nödvändiga för ditt arbete kan du göra avdrag. Till exempel för dig som är musiker eller discjockey.

Du kan göra avdrag för:

kostnader som har att göra med arbetet.
I vissa fall kan du behöva göra en proportionering av kostnaden, då viss del kan antas utgöra ett privat intresse.

# Parkeringskostnad

Du får vanligtvis inte avdrag för parkeringskostnader. En förutsättning för att göra avdrag för parkeringskostnader vid arbetsplatsen är att du har använt din bil regelbundet i tjänsten.

Om du har använt bilen i tjänsten minst 60 dagar under året och kört minst 300 mil i tjänsten kan du göra avdrag för parkeringsavgifter de dagar som du har använt bilen i tjänsten.
Om du har använt bilen i tjänsten minst 160 dagar under året och kört minst 300 mil i tjänsten kan du göra avdrag för parkeringsavgifter alla dagar som du har använt bilen för resor till och från arbetet.

# Pensionssparande

Möjligheten att göra avdrag med ett fast belopp för pensionssparandet togs bort inkomståret 2016. Du som helt saknar pensionsrätt i din anställning eller har inkomst av enskild näringsverksamhet kan fortfarande göra avdrag för pensionssparande under vissa förutsättningar.

## Inkomst av tjänst

Om du helt saknar pensionsrätt i anställning, det vill säga bara har rätt till allmän pension enligt lag och har pensionssparat i pensionsförsäkring eller på pensionssparkonto, kan du göra avdrag för försäkringspremierna respektive inbetalningarna på kontot. Du anses helt sakna pensionsrätt i din anställning om du under inkomståret endast har anställningar där det inte finns eller inte har funnits någon rätt till tjänstepension, vare sig under inkomståret eller tidigare. Med tjänstepension menar Skatteverket här ålderspension, sjukpension och efterlevandepension.

Du måste själv äga pensionsförsäkringen eller pensionssparkontot för att få göra avdrag.

Ett pensionssparkonto är ett konto som avses i lagen (1993:931) om individuellt pensionssparande. Du kan inte få något avdrag för pensionssparande för till exempel sparande på ett investeringssparkonto (ISK), i en kapitalförsäkring eller på något annat konto än ett pensionssparkonto. Det gäller även om du själv ser det som ett sparande inför din pensionering.

Om du har inkomst av tjänst gör du avdraget som ett allmänt avdrag vid punkt 3.1 i inkomstdeklarationen. Du får göra avdrag för ditt pensionssparande med högst 35 procent av anställningsinkomsten. Avdraget kan uppgå till högst 573 000 kronor inkomståret 2024 och 588 000 kronor inkomståret 2025.

## Inkomst av näringsverksamhet

Om du har inkomst av aktiv näringsverksamhet får du göra avdrag för ditt pensionssparande med högst 35 procent av inkomsten. Avdraget får högst vara 573 000 kronor inkomståret 2024 och 588 000 kronor inkomståret 2025.

# Psykoanalys/psykoterapi

Om du är anställd som psykiatriker, psykolog, socionom eller annan person med ett omvårdnadsyrke och vidareutbildar dig till legitimerad psykoterapeut, kan du göra avdrag för utgifter för egen psykoterapi som är obligatorisk i utbildningen. Det gäller under förutsättning att utbildningen jämställs med att du utför ditt arbete. Det vill säga att din arbetsgivare betalar lön samt kurskostnader under utbildningstiden.

Du kan inte få avdrag för:

kostnader för psykoanalys och psykoterapi som inte obligatoriskt ingår i utbildningen till legitimerad psykoterapeut. Det är en privat levnadskostnad.

# Representation

Vid representation kan du göra avdrag för

enklare förtäring: 60 kronor plus moms.
teaterbiljett med mera: 180 kronor plus moms.
Med ”enklare förtäring” menas förfriskningar och annan enklare förtäring som inte kan anses som måltid, och som är av mindre värde, till exempel alkoholfri dryck, kaffe, te, kakor, bullar, frukt och en enklare smörgås.

Du får inte avdrag för

frukost, lunch, middag, supé
personlig gästfrihet.
kostnader som ersätts via utlägg eller betalas via företagets kort eller liknande.

2025 gäller följande priser exklusive moms:
Extern representation

- Enklare förtäring: 60kr
- Golf, teater etc: 180kr

Internt representation

- Enklare förtäring: 60kr
- Hyra, underhållning: 180kr
- Golf, teater etc: 180kr

# Resor till och från arbetet

Om du reser till och från ditt arbete kan du under vissa förutsättningar få avdrag för dina utgifter. Du kan bara få avdrag för den del av dina utgifter som är högre än 11 000 kronor.

Om du reser med kollektivtrafik kan du få avdrag för utgifterna om avståndet mellan din bostad och din arbetsplats är minst två kilometer.

Om du reser med bil eller motorcykel har du rätt att göra avdrag om

avståndet är minst fem kilometer
du har gjort en tidsvinst på minst två timmar per dag att ta bilen jämfört med om du skulle åka kollektivt.
Du får göra avdrag med olika belopp beroende på vilket transportmedel du har använt.

## Scablonbelopp för olika transportmedel

Egen bil, även el- och hybridbil -> 25kr per mil
Förmånsbil som ej drivs helt med el -> 12kr per mil
Förmånsbil som drivs helt med el -> 9.50kr per mil
Motorcykel, mopedbil, A-traktor -> 12.50kr per mil
Moped -> 6kr per mil
Cykel -> 350kr per år

# Ränteutgifter

För att få göra avdrag för ränteutgifter ska dessa kriterier vara uppfyllda:

Du har varit betalningsansvarig för lånet.
Räntan är betald under inkomståret.
Det är en ränta som ger rätt till avdrag.
Reglerna för vilka räntor som ger rätt till avdrag kommer att förändras från inkomståret 2025.

De uppgifter Skatteverket har om dina ränteutgifter finns vid punkt 8.1 (Ränteutgifter) i din inkomstdeklaration.

Om du är borgensman och har betalat ränta på ett borgenslån där du inte har det huvudsakliga betalningsansvaret gentemot långivaren, kan du inte få avdrag för räntan.

# Räntekompensation

Om du som låntagare har betalat en räntekompensation, till exempel för att du sa upp ett bundet lån i förtid, kan du göra avdrag enligt samma regler som gäller för ränteutgifter.

## Inkomstår 2024

Du kan göra avdrag för den betalda räntan.

Du får inte avdrag för
ränta som har lagts till skulden.

## Inkomstår 2025

Reglerna för vilka räntor som ger rätt till avdrag ändras från och med inkomståret 2025 (deklarationen 2026). Om du som låntagare har betalat räntekompensation kan du göra avdrag med hela utgiften om det avser utgift för sådant lån som uppfyller kraven på säkerhet och maximal belåning. Om det inte uppfyller kraven kan du göra avdrag med halva utgiften under inkomståret 2025.

# Sjukvård

Kostnader för sjukvård är en privat levnadskostnad du inte får göra avdrag för.

Det här kan du göra avdrag för:

Avdrag för sjukvård har godkänts endast i några undantagsfall, och då för merkostnad (utöver privat kostnad) på grund av speciella krav i tjänsten.
Avdrag för läkarundersökning har godkänts för att kunna behålla flygcertifikat, det vill säga för att kunna fullgöra ett arbete man redan har.  
Du kan inte få avdrag för:

kostnader på grund av sjukdom eller olycksfall i tjänsten
influensavaccinering
läkarundersökning i samband med att du söker nytt jobb.

# Studielån

Du får inte avdrag för ränta på
studielån från CSN.

# Studier

Du kan göra avdrag för studier om du uppfyller minst ett av följande kriterier:

Utbildningen är nödvändig för att du ska kunna behålla din nuvarande tjänst och arbetsgivaren ska betala ut lön under utbildningstiden.
Du är eller riskerar bli arbetslös och du av din arbetsgivare får en skattefri förmån av utbildning som syftar till en fortsatt anställning.
Kostnader i samband med vuxen- och arbetsmarknadsutbildning under förutsättning att du får skattepliktig studieersättning.
Om du uppfyller kriterierna kan du göra avdrag för

studiematerial och kurskostnader. Du begär avdraget vid punkt 2.4 Övriga utgifter för ditt arbete i din inkomstdeklaration. Du får bara avdrag för den del av dina kostnader som överstiger 5 000 kronor.
resor till och från arbetet, hemresor och ökade levnadskostnader enligt vanliga regler.
Du kan inte få avdrag för

kostnader för utbildning som syftar till att du ska kvalificera dig för en ny anställning
kostnader som är avsedda att täckas av skattefria ersättningar och bidrag som du fått.

# Tandvård

Kostnader för tandvård är en privat levnadskostnad du vanligtvis inte får göra avdrag för.

Avdrag för tandvård har godkänts endast i undantagsfall och då för en merkostnad utöver privat kostnad på grund av speciella krav i tjänsten.

# Telefon, porto med mera

Du kan göra avdrag för kostnader för telefon, porto med mera om kostnaderna är nödvändiga i tjänsten. Till exempel vid förmyndar- eller förtroendeuppdrag eller för försäkringsombud som utför arbetet i bostaden.

För telefon krävs noteringar om samtal eller specificerad telefonräkning.  
För porto krävs kvitto på inköp samt noteringar om utgående post.
Om du uppfyller kraven kan du göra avdrag för merkostnaden. Avdraget gör du vid punkt 2.4 (Övriga utgifter för ditt arbete) i inkomstdeklarationen.

Du får inte avdrag för:

inköp av telefon och abonnemangskostnad.
telefonkostnader om du frivilligt planerar arbetet så du ringer hemifrån på kvällen i stället för från kontoret.

# Tillfälliga anställningar och uppdrag på annan ort i högst en månad

Om du får en tillfällig anställning eller ett tillfälligt uppdrag på en annan ort i högst en månad kan du göra avdrag för kostnader på samma sätt som vid en tjänsteresa. Förutsatt att din arbetsgivare inte betalat ut skattefritt traktamente eller reseersättning.

Följande förutsättningar måste vara uppfyllda

avståndet mellan din bostad och din arbetsplats är minst 50 kilometer
din arbetsgivare har inte betalat ut skattefritt traktamente eller reseersättning
avsikten är att anställningen eller uppdraget ska pågå i högst en månad.
Finns det ingen överenskommelse om hur länge en anställning eller ett uppdrag ska pågå gäller inte reglerna. Inte heller om avsikten är att anställningen eller uppdraget ska vara längre än en månad.

Uppfyller du kriterierna får du göra avdrag med samma belopp som vid en tjänsteresa. Avdraget gör du vid punkt 2.2 (Tjänsteresor) i din inkomstdeklaration.

Ökade levnadskostnader
Om du övernattar på arbetsorten får du göra avdrag för ökade levnadskostnader.

Med ökade levnadskostnader menas utgifter för logi, ökade utgifter för måltider och diverse småutgifter. Vid beräkning av avdraget för ökade utgifter används ett schablonbelopp, för logikostnader är det i första hand din faktiska boendekostnad.

Schablonbeloppet vid tjänsteresa i Sverige inkomstår 2024 (deklarationen 2025):

Hel dag 290 kronor
Halv dag 145 kronor
Schablonbeloppet vid tjänsteresa i Sverige inkomstår 2025 (deklarationen 2026):

Hel dag 290 kronor
Halv dag 145 kronor
Hel dag – resan påbörjas före klockan 12.00 avresedagen och avslutas efter klockan 19.00 dagen då du kommer hem.

Halv dag – resan påbörjas klockan 12.00 eller senare avresedagen eller avslutas klockan 19.00 eller tidigare dagen du kommer hem.

Om du uppfyller kriterierna och uppdraget eller anställningen har varit utomlands får du göra avdrag med ett normalbelopp för det landet.

## Logi

Du får göra avdrag med dina faktiska kostnader för logi eller ett schablonbelopp på 145 kronor per natt (inkomstår 2024 och 2025) i Sverige, eller ett halvt normalbelopp om anställningen eller uppdraget varit i ett annat land.

## Kostnader för resor

Om du gör dina resor med kollektivtrafik får du göra avdrag för dina faktiska kostnader. Gör du dina resor med bil får du göra avdrag med schablonbelopp. Schablonbeloppet för inkomstår 2024 och inkomstår 2025 är:

Resor med egen bil 25 kronor per mil
Resor med förmånsbil förutom förmånsbil som drivs helt med el: 12 kronor per mil
Resor med förmånsbil som drivs helt med el: 9,50 kronor per mil

# Tillfälligt arbete på annan ort

Du kan få avdrag för ökade levnadskostnader och boende kostnader vid tillfälligt arbete på annan ort för

arbete som pågår en kortare tid (i allmänhet högst två år), till exempel vid sex månaders provanställning eller vikariat vid föräldraledighet
arbete som pågår en längre tid men ändå är tidsbegränsat till sin natur, till exempel projektarbete. När projekttiden är slut finns inga arbetsuppgifter kvar
arbete som ska bedrivas på flera olika platser. Det kan gälla dig som har flera anställningar hos olika arbetsgivare eller om du har flera arbetsplatser på olika orter i samma tjänst
annan anledning att inte flytta till arbetsorten. Det kan finnas andra anledningar än de ovan för att det inte är skäligt att du ska behöva flytta till arbetsorten. Men det är situationer som lagstiftaren inte kunnat förutse och vid bedömningen tar man hänsyn till omständigheterna i varje enskilt fall.
Följande förutsättningar måste vara uppfyllda för att kunna göra avdrag:

Du arbetar tillfälligt på någon annan ort än bostadsorten
Du övernattar på arbetsorten
Du har kvar din ordinarie bostad på hemorten
Avståndet till den nya arbetsplatsen måste vara längre än 50 kilometer.
Du kan göra avdrag för

ökade levnadskostnader de dagar du vistas på arbetsorten under den första månaden. Dina faktiska kostnader eller med ett schablonbelopp
boendekostnader. Dina faktiska boendekostnader eller med schablonbelopp för de nätter du övernattat på arbetsorten.
Om din arbetsgivare har betalat kostnaden för din bostad ska du redovisa en bostadsförmån i deklarationen. Ditt förmånsvärde får du sen göra avdrag för, det blir din faktiska boendekostnad.

## Schablonbelopp

Vid arbete i Sverige är schablonbeloppet

145 kronor per hel dag för inkomståret 2024 (deklarationen 2025)
145 kronor per hel dag för inkomståret 2025 (deklarationen 2026).
Vid arbete i ett annat land är schablonbeloppet ett halvt normalbelopp för det landet. Du hittar normalbeloppen för olika länder på sidan Utlandstraktamenten.

## Bosatt i föräldrahemmet och tillfälligt arbete på annan ort

Du som är bosatt i ditt föräldrahem och har ett tillfälligt arbete på annan ort anses vara skatterättsligt bosatt i föräldrahemmet under högst ett år. Det innebär att du kan få avdrag för tillfälligt arbete för högst ett år. Det spelar ingen roll om du har ett eller flera olika tillfälliga arbeten eller om du arbetar på samma eller olika orter. Efter ett år anses du inte längre vara skatterättsligt bosatt i föräldrahemmet. Ettårsperioden förlängs inte av eventuella kortare uppehåll mellan anställningarna även om du då vistas på den tidigare bostadsorten.

# Tjänsteresa

Har du använt din privata bil för resor du gjort i arbetet kan du ha rätt till avdrag för kostnaderna. Du kan inte få avdrag om du har fått bilersättning för resorna av din arbetsgivare.

Om du har en förmånsbil och har använt den för resor i arbetet kan du bara få avdrag om du betalat allt drivmedel själv. Har du bara delvis betalat bilens drivmedel kan du inte få avdrag för tjänsteresor. Det kan till exempel gälla dig som har en laddhybridbil och själv betalar för laddning av el vid bostaden medan arbetsgivaren betalar bensin till bilen eller laddning av el vid arbetsplatsen.

För att få avdrag ska du kunna visa att du gjort dina tjänsteresor med till exempel en körjournal.

Du får göra avdrag med

25 kronor per mil för resor med egen bil
12 kronor per mil för resor med förmånsbil förutom förmånsbil som drivs helt med el
9,50 kronor per mil för resor med förmånsbil som drivs helt med el.
Avdraget gör du vid punkt 2.2 (Tjänsteresor) i inkomstdeklarationen.

Om du har varit på tjänsteresa kan du i vissa fall få avdrag för traktamente.

# Tomträttsavgäld

Du kan göra avdrag om tomten har upplåtits under en viss tid med tomträtt av kommunen. Avdrag för tomträttsavgäld gör du vid punkt 8.1 (Ränteutgifter) i din inkomstdeklaration.

Du kan inte få avdrag för

arrendeavgift.

# Traktamente

Du kan göra avdrag om

du är på tjänsteresa med övernattning
platsen du reser till ligger mer än 50 kilometer från ditt arbete och din bostad.

# Traktamente vid tjänsteresa i Sverige

Schablonbelopp för traktamente för inkomstår 2024 (deklarationen 2025) är

hel dag: 290 kronor
halv dag: 145 kronor
nattschablon: 145 kronor.
Schablonbelopp för traktamente för inkomstår 2025 (deklarationen 2026) är

hel dag: 290 kronor
halv dag: 145 kronor
nattschablon: 145 kronor.
Hel dag – resan påbörjas före klockan 12.00 avresedagen och avslutas hemkomstdagen efter klockan 19.00.

Halv dag – resan påbörjas klockan 12.00 eller senare avresedagen eller avslutas hemkomstdagen klockan 19.00 eller tidigare.

Nattschablon – resan pågår mellan klockan 24.00 – 06.00

## Arbetsgivaren har betalat ut traktamente

Om du fått traktamente enligt de avdragsgilla schablonbeloppen har din arbetsgivare lämnat uppgift om det till Skatteverket. Då behöver du inte deklarera traktamentet och får inte heller göra avdrag.

Om du fått traktamente som är högre än de avdragsgilla schablonbeloppen är den överskjutande delen skattepliktig. Arbetsgivaren redovisar den som lön. Du behöver inte deklarera den del av traktamentet som är avdragsgill och får inte heller göra avdrag.

Om traktamentet är lägre än schablonbeloppen ska du redovisa traktamentet vid punkt 1.2 (Kostnadsersättning) i inkomstdeklarationen och göra avdrag vid punkt 2.2 (Tjänsteresor) med de avdragsgilla schablonbeloppen.

Har du haft kostnader för logi kan arbetsgivaren skattefritt ersätta dig för dina faktiska kostnader. Kan du inte visa dina faktiska kostnader kan du få ersättning enligt schablon. Schablonbeloppet är 145 kronor per natt för inkomstår 2024 och inkomstår 2025.

Efter tre månader
När du varit på tjänsteresa i mer än tre månader reduceras det avdragsgilla schablonbeloppet.

Schablonbelopp efter tre månader för inkomståret 2024 (deklarationen 2025) är

hel dag: 203 kronor
halv dag: Skattefritt traktamente kan inte betalas ut för halv dag efter tre månader.
Schablonbelopp efter tre månader för inkomståret 2025 (deklarationen 2026) är

hel dag: 203 kronor
halv dag: Skattefritt traktamente kan inte betalas ut för halv dag efter tre månader.
Beloppen för logi är samma även efter tre månader.

## Arbetsgivaren har inte betalat ut traktamente

Om du är på tjänsteresa och din arbetsgivare inte betalat ut traktamente kan du göra avdrag för dina ökade levnadskostnader om

du är på tjänsteresa med övernattning
platsen du reser till ligger mer än 50 kilometer från arbetet och bostaden.
Avdraget gör du vid punkt 2.2 (Tjänsteresor) i din inkomstdeklaration.

För inkomstår 2024 och 2025 (deklarationen 2025 och 2026) får du göra avdrag med

hel dag: 290 kronor*
halv dag 145 kronor*
faktiska kostnader för logi. Kan du inte visa dina kostnader får du göra avdrag med 145 kronor per natt.
Vid tjänsteresa mer än tre månader på samma ort får du göra avdrag med 87 kronor per hel dag. Inget avdrag för halv dag efter tre månader.

# Traktamente vid tjänsteresa utomlands

Vid tjänsteresor utomlands kan du göra avdrag för ökade levnadskostnader enligt samma regler som gäller vid tjänsteresor i Sverige. Du får avdrag för måltider och småutgifter med ett belopp som motsvarar det så kallade normalbeloppet för respektive land. För halv dag och natt gäller ett halvt normalbelopp.

Om du fått traktamente av din arbetsgivare som motsvarar normalbeloppet behöver du inte redovisa ersättningen i din inkomstdeklaration och du får inte heller göra något avdrag.

På sidan Utlandstraktamente hittar du normalbeloppen för olika länder.

# Trängselskatt

Du kan göra avdrag för kostnader för trängselskatt vid

tjänsteresor
resor till och från arbetet om du har rätt till avdrag för resor till och från arbetet med bil
hemresor.
Du kan få avdrag med den faktiska kostnaden för trängselskatten det år du har gjort resorna. Detta gäller även om du har betalat trängselskatten först året därpå.

Om du under samma dag gjort tjänsteresor, arbetsresor och privata resor så att du uppnått maximal trängselskatt per dag och bil. Då ska utgiften för trängselskatt i första hand höra till tjänsteresorna. I andra hand till resorna till och från arbetet och sist ska utgiften gälla privata resor.

# Utbildning – studieresor, kongresser och konferenser

Du kan göra avdrag för studieresor, kongresser och konferenser om resan

är till påtaglig nytta för tjänsten, men den behöver inte vara "nödvändig"
kan jämställas med fullgörande av tjänsten. Alltså bör lön motsvarande heltidsarbete betalats ut och kursen bör omfatta minst 30 timmars kurstid per vecka.

Det ska finnas program/dokumentation av kursens innehåll etc.
Du kan göra avdrag för

kurskostnaden, resa, hotell och ökade levnadskostnader.
Du får inte avdrag om

det privata inslaget överväger även om det varit till viss nytta för tjänsten
resan eller konferensen gjorts på fritiden.

# Uthyrning av privatbostad

Du ska i vissa fall betala skatt när du hyr ut sin privatbostad. Från din hyresintäkt kan du förutom avdrag för vissa kostnader i samband med uthyrningen även göra ett schablonavdrag på 40 000 kronor. Blir det ett överskott ska du ta upp det vid punkt 7.3 (Överskott vid uthyrning av privatbostad) i din inkomstdeklaration. Du ska betala 30 procent i skatt på överskottet.

Från och med 1 januari 2023 ska vissa plattformsoperatörer lämna uppgift till Skatteverket om dig som uthyrare. Men det är ingen ändring i reglerna kring hur ersättningen ska beskattas.

Du kan göra avdrag med:

Bostadsrätt- och hyresrätt: Schablonavdrag med 40 000 kronor + den del av månadsavgiften respektive hyran som avser den uthyrda bostadsdelen.  
Småhus och ägarlägenhet: Schablonavdrag med 40 000 kronor + 20 procent av hela hyresinkomsten.
Du kan inte få schablonavdrag på 40 000 kronor om du hyr ut till din arbetsgivare, närståendes arbetsgivare eller till ditt eget eller närståendes bolag. Du kan då istället få ett skäligt avdrag för de faktiska merkostnader som du haft på grund av uthyrningen. Exempelvis för ökade elkostnader.

# Valkampanj

Om du ställer upp som kandidat i ett val där du kan få ett arvoderat uppdrag, till exempel till riksdagen eller Europaparlamentet, och har utgifter för din valkampanj kan du göra avdrag för dem i följande fall.

Om du redan är invald och kandiderar för att fortsätta ditt uppdrag. Utgifter för att bibehålla ett uppdrag och en inkomst kan du normalt göra avdrag för.
Om du fått ekonomiska bidrag för att använda i din valkampanj. Sådana kampanjbidrag är normalt skattepliktiga, men du får samtidigt göra avdrag för dina utgifter för kampanjen. Det gäller även om det är första gången du kandiderar.

Du kan göra avdrag för:

Utgifter för resor, trycksaker, annonsering och liknande i samband med kampanjen.
Du får inte avdrag om du inte redan är invald och inte heller om du inte får några kampanjbidrag som du redovisar som inkomst. Utgifterna anses då som kostnader för att söka nytt jobb. Sådana kostnader är avdragsgilla endast i undantagsfall.

# Visum

Du kan inte få avdrag för kostnader för visum eftersom visumkravet inte gäller en viss anställning eller ett visst uppdrag, utan räknas som en privat levnadskostnad.

# Vård

Här listar vi möjligheterna till avdrag för kostnader för vård i familjehem och jourhem, samt för uppdrag som kontaktfamilj, kontaktperson och övervakare. I inkomstdeklarationen gör du avdraget vid punkt 2.4 Övriga utgifter för ditt arbete. Fyll i totalbeloppet. Skatteverket minskar automatiskt ditt avdrag med 5 000 kronor.

# Familjehem

Du som är familjehemsförälder kan göra avdrag för omkostnadsersättning som du har fått från en kommun eller ett konsulentföretag. Det gäller så länge utbetalaren har följt Skatteverkets regler kring omkostnadsersättning. Du kan däremot inte göra avdrag för andra kostnader än de som du har fått omkostnadsersättning för.

# Jourhem

Du som är jourhemsförälder kan få både rörlig och fast omkostnadsersättning från en kommun eller ett konsulentföretag. Den rörliga omkostnadsersättningen betalas ut under den period som du har ett barn placerat hos dig. Den fasta delen får du utbetalad oavsett om ett barn är placerat hos dig eller inte.

Du kan göra avdrag för den rörliga omkostnadsersättningen i enlighet med de regler som gäller för vård i familjehem.

När det gäller den fasta omkostnadsersättningen kan du göra avdrag med motsvarande belopp som du har fått utbetalat.

# Kontaktfamiljer och kontaktpersoner

Du som är kontaktfamilj eller kontaktperson kan göra avdrag för omkostnadsersättning som du har fått från en kommun eller ett konsulentföretag. Det gäller så länge ersättningen inte är högre än SKR:s, Sveriges Kommuner och Regioners, rekommenderade ersättningsnivåer. Du kan normalt inte göra avdrag för andra kostnader än de som du har fått omkostnadsersättning för.

# Övervakare

Du som har uppdrag som övervakare inom Kriminalvården kan göra avdrag för den kostnadsersättning som du har fått från Kriminalvården. Du kan få ett högre avdrag om du kan visa att dina faktiska kostnader har varit högre än kostnadsersättningen.

# Du kan inte få avdrag för vård av eget barn

Du kan inte göra avdrag för kostnader för vård av eget barn. Det gäller även om du har fått vårdbidrag eller omvårdnadsbidrag enligt socialförsäkringsbalken.

Observera att den del av vårdbidraget som ska ersätta merkostnader är skattefri.

# Utbildning – studieresor, kongresser och konferenser

Du kan göra avdrag för studieresor, kongresser och konferenser om resan

är till påtaglig nytta för tjänsten, men den behöver inte vara "nödvändig"
kan jämställas med fullgörande av tjänsten. Alltså bör lön motsvarande heltidsarbete betalats ut och kursen bör omfatta minst 30 timmars kurstid per vecka.

Det ska finnas program/dokumentation av kursens innehåll etc.
Du kan göra avdrag för

kurskostnaden, resa, hotell och ökade levnadskostnader.
Du får inte avdrag om

det privata inslaget överväger även om det varit till viss nytta för tjänsten
resan eller konferensen gjorts på fritiden.

# Uthyrning av privatbostad

Du ska i vissa fall betala skatt när du hyr ut sin privatbostad. Från din hyresintäkt kan du förutom avdrag för vissa kostnader i samband med uthyrningen även göra ett schablonavdrag på 40 000 kronor. Blir det ett överskott ska du ta upp det vid punkt 7.3 (Överskott vid uthyrning av privatbostad) i din inkomstdeklaration. Du ska betala 30 procent i skatt på överskottet.

Från och med 1 januari 2023 ska vissa plattformsoperatörer lämna uppgift till Skatteverket om dig som uthyrare. Men det är ingen ändring i reglerna kring hur ersättningen ska beskattas.

Du kan göra avdrag med:

Bostadsrätt- och hyresrätt: Schablonavdrag med 40 000 kronor + den del av månadsavgiften respektive hyran som avser den uthyrda bostadsdelen.  
Småhus och ägarlägenhet: Schablonavdrag med 40 000 kronor + 20 procent av hela hyresinkomsten.
Du kan inte få schablonavdrag på 40 000 kronor om du hyr ut till din arbetsgivare, närståendes arbetsgivare eller till ditt eget eller närståendes bolag. Du kan då istället få ett skäligt avdrag för de faktiska merkostnader som du haft på grund av uthyrningen. Exempelvis för ökade elkostnader.

# Utländsk skatt

Om du betalat skatt på en inkomst både i utlandet och i Sverige kan du göra avdrag för den utländska skatten.

Du kan göra avdrag för:

betald utländsk skatt.
Du ska kunna visa att du har betalat den utländska skatten.

Om den utländska skatten hör till inkomst av tjänst gör du avdraget vid punkt 2.4 (Övriga utgifter för ditt arbete). Om den utländska inkomsten ska redovisas i inkomstslaget kapital gör du avdraget vid punkt 8.1 (Ränteutgifter) i din inkomstdeklaration.

Om du får tillbaka hela eller en del av den skatt som du gjort avdrag för i deklarationen ska denna del tas upp till beskattning det år du fått tillbaka skatten. Har avdraget gjorts under punkten Övriga utgifter för ditt arbete ska återbetalningen tas upp till beskattning i inkomstslaget tjänst i den ruta där den ursprungliga inkomsten redovisats. Har avdraget gjorts under punkten "Ränteutgifter" ska återbetalningen tas upp till beskattning i inkomstslaget kapital i den ruta där den ursprungliga inkomsten redovisats.

Exempel
År 2024 har du fått en utländsk ränteinkomst på 1 000 kronor och du har betalat 350 kronor i skatt. Du ska i deklarationen 2025 redovisa de 1 000 kronorna under punkten "Ränteinkomster". Avdraget på 350 kronor gör du under punkten "Ränteutgifter".

2025 får du tillbaka de 350 kronorna från det andra landet. Du ska då i deklarationen 2026 redovisa 350 kronor under punkten "Ränteinkomster".

Om du istället vill ha avräkning av utländsk skatt kan du läsa mer om det på sidan Avräkning av utländsk skatt:

# Ökade levnadskostnader

Under vissa förutsättningar kan du få avdrag för ökade levnadskostnader vid tjänsteresor, tillfälligt arbete och dubbel bosättning. Till ökade levnadskostnader räknas utgifter för måltider och småutgifter samt utgifter för logi. Du kan få avdrag med antingen den faktiska utgiftsökningen eller ett schablonbelopp.

# Övriga utgifter för ditt arbete

Om du har haft utgifter som har varit nödvändiga för att du ska få din inkomst, kan du i vissa fall få avdrag, men du kan aldrig få avdrag för en privat levnadskostnad. Utgiften måste ha ett samband med ditt arbete och den måste vara nödvändig. Du får inte heller göra avdrag för kostnaden om du har köpt något själv som din arbetsgivare tillhandahåller. Du kan läsa mer om vad som gäller för olika avdrag i detta avdragslexikon.

Om du har rätt till avdrag ska du redovisa hela din kostnad vid punkt 2.4 Övriga utgifter för ditt arbete. Det finns en avdragsbegränsning för övriga utgifter som innebär att du bara får avdrag för den del av dina kostnader som är över 5 000 kronor.
